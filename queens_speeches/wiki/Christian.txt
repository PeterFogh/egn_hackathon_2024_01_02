Hans Kongelige Højhed Kronprins Christian (Christian Valdemar Henri John, prins til Danmark, greve af Monpezat, født den 15. oktober 2005), er søn af Kong Frederik 10. og hans hustru, den australsk-fødte Dronning Mary. Han er barnebarn af Margrethe 2. og storebror til Prinsesse Isabella (født 2007), Prins Vincent (født 2011) og Prinsesse Josephine (født 2011).

Kronprins Christian er nr. 1 i den danske tronfølge og blev kronprins, da hans far blev konge den 14. januar 2024, efter at Hendes Majestæt Dronning Margrethe II, havde valgt at abdicere. Derfor er han fra denne dato nr. 1 i den danske tronfølge.[1] Han bærer fra denne dato titlen Hans Kongelige Højhed Kronprins Christian.[2]

Siden det 16. århundrede er de førstefødte sønner af danske regenter traditionelt hver anden gang blevet døbt Frederik, hver anden gang Christian (med et brud ved Margrethe II, der kommer efter en Frederik, hendes far, og før hendes søn). Såfremt Kronprins Christian som forventet på et tidpunkt bliver konge, vil det troligvis blive som Christian XI.

Kronprins Christian er desuden (pr. 1.1 2011) nr. 323 i den britiske tronfølge.[3]

Kronprins Christian fik 14. november 2023 officielt ret til at blive udnævnt til rigsforstander og kunne derfor varetage monarkens (som da var dronning Margethe 2.) pligter, når hun var bortrejst eller af anden grund ikke i stand til varetage dem.[4] Efter Christian blev tronfølger, er han ikke længere rigsforstander, men har titlen regent når han midlertidigt varetager monarkens (nu kong Frederik 10.) opgaver.[5]

Fødsel
Kronprins Christian blev født på Rigshospitalet klokken 01.57. Han var sund med en Apgar-score på 10 (ud af 10) efter et minut. Ved fødslen vejede han 3,5 kg og var 51 cm lang. Ved middag på hans fødselsdag blev en 21-skuds salut affyret for at fejre begivenheden. Samtidig flagedes der fra busser og offentlige bygninger.

Kortvarig hospitalsindlæggelse
Kronprins Christan blev kort indlagt den 21. oktober 2005, fordi han led af gulsot, en normalt harmløs og ganske normal sygdom (specielt ved for tidlige fødsler). Fotografier af den tre dage gamle dreng viste et gulligt skær på ansigt og hænder. Prinsen blev undersøgt af læger, fik taget en blodprøve og blev lagt i en speciel lys-boks med specialfarvede lysstråler for at nedbryde bilirubin-substansen, der forårsagede gulsoten. Kronprins Christian blev udskrevet samme dag og kom sig over sygdommen.[6]

Navn og dåb
Kronprins Christian blev døbt i Christiansborg Slotskirke den 21. januar 2006 af biskop Erik Norman Svendsen. Christian har otte faddere:

Kronprinsesse Victoria af Sverige
Kronprins Haakon af Norge
Kronprinsesse Mette-Marit af Norge
Prins Joachim
Kronprins Pavlos af Grækenland
Jane Stephens
Jeppe Handwerk
Hamish Campbell
Han fik følgende navne:

Christian efter sin tipoldefar Christian 10., og dermed fortsatte traditionen for at tronfølgere bliver døbt enten Frederik eller Christian.
Valdemar efter Valdemar Atterdag. Valdemar er samtidig et normalt kongeligt navn – både prinsens farbror Joachim og hans fætter Prins Felix, Joachims anden søn, har Valdemar som et af deres navne (Joachim dog med W).
Henri efter sin farfar, Prins Henrik, hvis drengenavn var Henri.
John efter sin morfar, John Donaldson.
Den 11. september 2006 underskrev udenrigsminister Per Stig Møller et dokument, der officielt placerede Kronprins Christian i tronfølgen. Prinsens fulde navn, datoen for både fødslen og dåben, og navnene på hans faddere blev nedskrevet, som kongeloven fra 1799 foreskriver det. På denne dag blev Kronprins Christian officielt arvtager til den danske trone efter sin far.

I anledning af dåben fik Danmark tasmanske djævle som en gave af den tasmanske regering.[7]

Børnehave, uddannelse og konfirmation

Kronprins Christian på sin første skoledag i august 2011
Den 27. marts 2007 startede Kronprins Christian i børnehave i Dronning Louises Asyl i Fredensborg, beliggende 35 km nord for København. Kronprins Christian gik indenfor ledsaget af sine forældre, Kronprins Frederik og Kronprinsesse Mary[kilde mangler].

Den 12. august 2011 startede Kronprins Christian som den første nogensinde i den danske kongelige familie i folkeskole. Hans skolegang blev på Tranegårdskolen i Gentofte Kommune.[8]

Kronprins Christian begyndte den 6. januar 2020 på et 12-ugers skoleophold på skolen Lemania-Verbier i Schweiz sammen med sine søskende.[9] [10] Opholdet blev dog afbrudt før tid på grund af coronaviruspandemien.[11]

Christian blev konfirmeret den 15. maj 2021 i Fredensborg Slotskirke ved Fredensborg Slot.[12]

I august 2021 begyndte prinsen i gymnasiet på Herlufsholm Kostskole.[13] I juni 2022 blev det annonceret, at Kronprins Christian ikke vil forsætte på skolen efter sommerferien efter at gentagne beskyldninger om mobning, vold og seksuelle overgreb på institutionen dukkede op i en dokumentar. [14]

Kronprins Christian fortsætter sin gymnasieuddannelse på Ordrup Gymnasium fra august 2022.[15]

Kronprins af Danmark
Christians bedstemor, Dronning Margrethe II, annoncerede sin abdikation på direkte tv i sin nytårstale den 31. december 2023.[16] Den 14. januar 2024 deltog Prins Christian, Dronningen og Kronprins Frederik i et møde i statsrådet, med statsrådsministre til stede. I det øjeblik dronningen underskrev en erklæring om sin abdikation, tiltrådte kronprins Frederik den danske trone som kong Frederik X.[17][18] Christian, der blev arving, omtales som "HKH Kronprins Christian".[19]

Christian Valdemar Viking
SAS' første, i en levering på fire, Airbus A319-maskiner, der blev leveret den 8. august 2006, blev navngivet Christian Valdemar Viking efter Prins Christian. Flyet er malet i SAS' gamle bemaling, som det eneste i flåden

Titler, prædikater og æresbevisninger

Royalt monogram
21. januar 2006 - 30. april 2008: Hans Kongelige Højhed Prins Christian til Danmark
30. april 2008-14. januar 2024: Hans Kongelige Højhed Prins Christian til Danmark, greve af Monpezat
14. januar 2024-nu: Hans Kongelige Højhed Kronprins Christian til Danmark, greve af Monpezat
Greve af Monpezat
Det blev den 30. april 2008 offentliggjort fra Kongehuset at "... Hendes Majestæt Dronningen har besluttet, at Hans Kongelige Højhed Kronprinsen samt Hans Kongelige Højhed Prins Joachim tillægges titel af greve af Monpezat. Hendes Kongelige Højhed Kronprinsesse Mary samt Hans Kongelige Højhed Prins Joachims kommende ægtefælle frk. Marie Cavallier vil som følge heraf føre titlen grevinde af Monpezat. Titlen føres endvidere af efterkommere født i lovligt ægteskab, i overensstemmelse med de almindelige regler, der gælder herom, hvilket vil sige, at titlen greve af Monpezat videreføres af mandlige descendenter, medens kvindelige descendenter fører titlen komtesse af Monpezat.[...]" [20]

Prinsens titel er herefter: Hans Kongelige Højhed Prins Christian til Danmark, greve af Monpezat.

Nationale æresbevisninger og dekorationer
Danmark Danmark: Ridder af Elefantordenen (R.E.) (15. oktober 2023)[21]
Danmark Danmark: Erindringsmedaillen i anledning af Hendes Majestæt Dronningens 50-års regeringsjubilæum (R.50.Em.)[22]
Danmark Danmark: Erindringsmedaillen i anledning af Hendes Majestæt Dronningens 80-års fødselsdag (Em.16.apr.2020)
Danmark Danmark: Prins Henriks Mindemedaille (Pr.H.Mm.)
Danmark Danmark: Erindringsmedaillen i anledning af Hendes Majestæt Dronning Margrethes og Hans Kongelige Højhed Prins Henriks guldbryllup (G.Em.)
Danmark Danmark: Erindringsmedaille i anledning af Hendes Majestæt Dronningens 75-års fødselsdag (Em.16.apr.2015)
Danmark Danmark: Erindringsmedaille i anledning af Hendes Majestæt Dronning Margrethe II’s 40 års regeringsjubilæum (R.40.Em.)
Danmark Danmark: Erindringsmedaille i anledning af Hendes Majestæt Dronningens 70-års fødselsdag (Em.16.apr.2010)
Danmark Danmark: Erindringsmedaille i anledning af Hans Kongelige Højhed Prinsgemalens 75-års fødselsdag (Em.11.juni.2009)
Udenlandske dekorationer
Norge Norge: Storkors af Sankt Olavs Orden (2023)[23]