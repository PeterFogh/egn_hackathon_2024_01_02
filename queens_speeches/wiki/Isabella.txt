Hendes Kongelige Højhed Prinsesse Isabella, prinsesse til Danmark, komtesse af Monpezat (født Isabella Henrietta Ingrid Margrethe, 21. april 2007 på Rigshospitalet) er det andet barn af Frederik 10. og hans kone, australskfødte Dronning Mary. Derved er hun nummer to i den danske tronfølge og nr. 324 i den britiske tronfølge.[1] Hun er det fjerde og første kvindelige barnebarn af dronning Margrethe 2.

Hun er den første danske prinsesse, der er født i Danmark, siden Dronning Anne-Maries fødsel i 1946 – og den første danske prinsesse, der er født i verden, siden Prinsesse Maria-Olympias fødsel i 1996.

Isabella gik på Tranegaardskolen i størstedelen af folkeskolen. Meningen var, at hun i 9. klasse skulle på Herlufsholm, men grundet problemer der, afsluttede hun sin folkeskoleuddanelse på Ingrid Jespersens Skole. Hun går nu på Øregaard Gymnasium.[2]

Fødsel
Prinsesse Isabella blev født på Rigshospitalet i København 21. april 2007 kl. 16.02 og vejede ved fødslen 3.350 gram og målte 50 cm.

Dagen efter fødslen affyredes en 21 skuds kanonsalut fra Batteriet Sixtus og Kronborg for at markere fødslen, og samtidig var det officiel flagdag.[3][4]

Dåben
Den lille prinsesse blev døbt 1. juli 2007 klokken 11.30 i Fredensborg Slotskirke.

Prinsesse Isabella havde 6 faddere:

H.K.H. Kronprinsesse Mathilde af Belgien (senere Dronning af Belgien)
H.K.H. Prinsesse Alexia af Grækenland og Danmark
Dr. Nadine Johnston, overlæge
Dr.med. Christian Buchwald, direktør
Major Peter Heering
Hofjægermesterinde Marie Louise Skeel
Navngivning
Isabella er en form af navnet Elizabeth, som er Dronning Marys andet fornavn, og desuden er Isabella født på den engelske Dronning Elizabeth 2.'s fødselsdag.[5] Isabella er formodentlig også navngivet efter den tidligere spansk prinsesse, dronning Isabella af Danmark, kaldet Elisabeth, som var gift med kong Christian II. Dronning Mary nævnte for den australske avis The Mercury, at hun havde fundet navnet på Frederik Xs stamtavle.
Henrietta var navnet på Isabellas mormor, Henrietta "Etta" Clark Donaldson (født Horne).
Ingrid var navnet på Isabellas oldemor, Dronning Ingrid.
Margrethe er navnet på Isabellas farmor, Dronning Margrethe 2..
Indenfor sin egen familie bliver prinsessen almindeligvis kaldt "Bella".[6]

Børnehave, uddannelse og konfirmation

Prinsesse Isabella i 2010
Prinsesse Isabella har gået i børnehave i Garnisonskirkens Menighedsbørnehave i København.[7]

13. august 2013 begyndte Isabella sin skolegang på Tranegårdskolen i Gentofte Kommune.[8]

Prinsesse Isabella begyndte 6. januar 2020 på et 12-ugers skoleophold på skolen Lemania-Verbier i Schweiz sammen med sine søskende.[9][10] Opholdet blev dog afbrudt pga situationen vedr. coronaviruspandemi.[11]

Isabella blev konfirmeret 30. april 2022 i Fredensborg Slotskirke ved Fredensborg Slot.[12]

Prinsesse Isabella tog sin 9. klasse på Ingrid Jespersens Gymnasieskole fra august 2022.[13]

Efter sommerferien 2023, startede Isabella sin gymnasieuddannelse på Øregård Gymnasium, som hendes far og onkel ligeledes tog deres studentereksamen fra.[14][15]

Titler, prædikater og æresbevisninger

I andledning af hendes 10-års fødselsdag, fik hun designet sit eget monogram.
21. april 2007 - 30. april 2008: Hendes Kongelige Højhed Prinsesse Isabella til Danmark
30. april 2008 - nu: Hendes Kongelige Højhed Prinsesse Isabella til Danmark, komtesse af Monpezat.
Komtesse af Monpezat
Det blev 30. april 2008 offentliggjort fra Kongehuset at "... Hendes Majestæt Dronningen har besluttet, at Hans Kongelige Højhed Kronprinsen samt Hans Kongelige Højhed Prins Joachim tillægges titel af greve af Monpezat. Hendes Kongelige Højhed Kronprinsesse Mary samt Hendes Kongelige Højhed Prins Joachims kommende ægtefælle frk. Marie Cavallier vil som følge heraf føre titlen grevinde af Monpezat.

Titlen føres endvidere af efterkommere født i lovligt ægteskab, i overensstemmelse med de almindelige regler, der gælder herom, hvilket vil sige, at titlen greve af Monpezat videreføres af mandlige descendenter, medens kvindelige descendenter fører titlen komtesse af Monpezat. ..." [16]

Derfor er Prinsessens titel herefter: Hendes Kongelige Højhed Prinsesse Isabella, komtesse af Monpezat.

Nationale æresbevisninger
14. januar 2024: Ridder af Elefantordenen (R.E.)[17]
Anetavle
Prinsesse Isabella deler i sagens natur anetavle med sine søskende Kronprins Christian, Prins Vincent og Prinsesse Josephine.