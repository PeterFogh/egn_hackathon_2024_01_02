Hendes Majestæt Dronning Margrethe II (Margrethe Alexandrine Þórhildur Ingrid, Danmarks dronning; født den 16. april 1940 på Amalienborg Slot) var Danmarks regent fra 14. januar 1972 til den 14. januar 2024 og er fortsat medlem af af den danske kongefamilie. Hun er datter af kong Frederik 9. og dronning Ingrid. Margrethe II var gift med prins Henrik (prinsgemalen), med hvem hun har sønnerne Kong Frederik 10. og Prins Joachim.

Margrethe efterfulgte sin far ved dennes død den 14. januar 1972. Ved hendes tiltrædelse blev hun den første kvindelige monark i Danmark siden Margrete 1. Som regerende monark har hun den længste regeringstid af alle danske monarker, efterfulgt af Christian 4.[a] Ved nytårstalen den 31. december 2023 meddelte Dronning Margrethe II, at hun ville abdicere den 14. januar 2024 og på det tidspunkt lade sin søn kronprins Frederik overtage som regent.[1]

Ridder af Elefantordenen

1947
Formalia

Kanonsalut fra Flagbastionen på Kronborg Slot i anledning af Dronningens 69 års fødselsdag.
Margrethe II er Danmarks dronning i medfør af Tronfølgeloven af 1953, og tilhører den glücksburgske slægt. Dronningen tituleres Hendes Majestæt Dronning Margrethe II, i tiltale Deres Majestæt.

Idet Margrethe II er barnebarn af Margareta af Connaught er hun nr. 220 i den britiske tronfølge.[2]

Liv
Fødsel og opvækst

Prinsesse Margrethes fødested: Frederik VIII's Palæ på Amalienborg, fotograferet i 2006.
Prinsesse Margrethe blev født den 16. april 1940 i Frederik VIII's Palæ på Amalienborg Slot i København i sin farfar kong Christian 10.'s regeringstid. Hun var datter af kronprins Frederik og kronprinsesse Ingrid af Danmark. Hun er opkaldt efter sin mormor Margareta og har også arvet Margaretas kælenavn Daisy.[3][4] Hendes far var ældste søn af kong Christian 10. og dronning Alexandrine af Danmark. Hendes mor var eneste datter af kronprins Gustav Adolf (senere kong Gustaf 6. Adolf) og kronprinsesse Margareta af Sverige. Hendes fødsel fandt sted en uge efter Nazi-Tysklands invasion af Danmark i 1940.

Prinsesse Margrethe blev døbt i Holmens Kirke i København den 14. maj 1940. Hendes faddere var kong Christian 10., prins Knud af Danmark, prins Axel af Danmark, kong Gustav 5. af Sverige, kronprins Gustaf Adolf af Sverige, prins Gustaf Adolf af Sverige og prins Arthur af Storbritannien. Hun fik navnene Margrethe efter sin mormor, prinsesse Margaret af Storbritannien, Alexandrine efter sin farmor, prinsesse Alexandrine af Mecklenburg-Schwerin og Ingrid efter sin mor. Eftersom hendes farfar kong Christian 10 også var konge af Island, da hun blev født, modtog hun også det islandske navn, Þórhildur, der indeholder det islandske bogstav Þ.[5]

I 1944, da Margrethe var fire år gammel, blev hendes første søster prinsesse Benedikte født, som senere giftede sig med prins Richard zu Sayn-Wittgenstein-Berleburg. To år senere, i 1946, blev hendes næste søster prinsesse Anne-Marie født, der senere blev gift med kong Konstantin 2. af Grækenland.

Den 20. april 1947 døde kong Christian 10., og hendes far besteg tronen som kong Frederik 9.

Tronfølger
	Wikisource har originalt kildemateriale relateret til denne artikel:
Tronfølgeloven af 27. marts 1953

Prinsesse Margrethe som tronfølger i 1962 med den egyptiske præsident Gamal Abdel Nasser i Cairo.
Ved kong Frederik 9.'s tronbestigelse var Tronfølgeloven af 1853 gældende og fastlagde, at der kun var mandlig tronfølge i Danmark. Da kongeparret kun havde døtre, skulle tronen efter tronfølgeloven overgå til kong Frederiks yngre broder arveprins Knud og siden til dennes ældste søn, prins Ingolf. Med Grundloven af 5. juni 1953 blev Landstinget nedlagt og den parlamentaristiske sædvane indskrevet i lovteksten. Samtidig ændredes Tronfølgeloven, så der indførtes delvist kvindelig arvefølge til tronen, dog således at sønner fortsat havde fortrinsret for døtre. Da Frederik 9. kun havde døtre, blev prinsesse Margrethe dermed tronfølger.

Prinsesse Margrethe blev konfirmeret på Fredensborg Slot den 1. april 1955.

På sin 18-års fødselsdag i 1958 blev hun optaget i statsrådet, hvor hun ledede møderne under sin fars fravær.

Uddannelse
Hun gik i folkeskole på N. Zahles Skole i København, men tog i 1959 studentereksamen som privatist ved et studenterkursus, der var oprettet på Amalienborg til hende og hendes veninde, Birgitta Juel til Juelsberg.[6] Margrethe har deltaget i forskellige studier i Danmark, Frankrig og England: Hun har taget filosofikum ved Københavns Universitet i 1960, fulgte arkæologi ved Girton College på Cambridge University fra 1960-1961, statskundskab ved Aarhus Universitet fra 1961-1963 samt forskellige studier ved Sorbonne i 1963 og ved London School of Economics i 1965. Under sit ophold i London traf hun den franske grev Henri-Marie-Jean-André de Laborde de Monpezat, der var legationssekretær ved den franske ambassade i London.

Ægteskab
Uddybende Uddybende artikel: Brylluppet mellem prinsesse Margrethe til Danmark, Tronfølgeren og Henri de Laborde de Monpezat

Prins Henrik og den daværende tronfølger prinsesse Margrethe ved forlovelsen i 1966. Billedet er fra ydre slotsgård på Frederiksborg Slot i Hillerød.
Den 10. juni 1967 blev hun i Holmens Kirke gift med den franske diplomat Henri-Marie-Jean André, greve de Laborde de Monpezat, der herefter fik titlen prins Henrik og blev tituleret Hans Kongelige Højhed Prins Henrik

Margrethe fødte den 26. maj 1968 tronarvingen Frederik André Henrik Christian (Frederik 10.). Den 7. juni 1969 fulgte parrets anden søn Joachim Holger Waldemar Christian (prins Joachim).

Dronning
Ved sin fars død den 14. januar 1972 besteg hun tronen som Margrethe 2. af Danmark. Hun blev udråbt som dronning fra Christiansborg Slots balkon af statsminister Jens Otto Krag den 15. januar 1972. Dronningen valgte som valgsprog: Guds hjælp, Folkets kærlighed, Danmarks styrke.

Dronning Margrethe er i virkeligheden kun den første dronning af Danmark med dette navn. Margrete 1., der regerede Danmark fra 1376 til 1412, havde aldrig titel af dronning af Danmark, men derimod valgt til "fuldmægtig frue og husbond" og omtalte sig selv som "Margrete af Guds nåde, Valdemar Danekonges datter". Hun var først formynder for sin søn Oluf, og ved hans død i 1387 valgte Rigsrådet Margrete til regent med titel af "formynder af hele Danmarks rige". Hun var dog frem til 1380 også formelt dronning af Norge, qua hustru til Håkon 6.

Margrethe 2. er dermed den første regerende dronning af Danmark. Muligheden for kvindelig arvefølge blev først indført med kongeloven af 1665, derefter afskaffet i 1853, for igen at blive indført med grundlovsændringen af 1953.

Margrethe 2.s tronbestigelse fandt sted på et tidspunkt, hvor det såkaldte 68'oprør havde skabt en demokratisk luftning, der ikke harmonerede særligt godt med eksistensen af et arveligt kongedømme. For første gang siden 1920 dukkede republikanske tanker op, og en gallupundersøgelse konstaterede, at 50 procent af befolkningen var mod monarkiet og 50 procent for. Men det republikanske røre var en overfladeboble i en situation, hvor befolkningen nok så meget gik op i debatten om, hvorvidt Danmark skulle tilslutte sig EF, og i 1973 indtraf oliekrisen, der satte de politiske økonomiske spørgsmål i forgrunden.[7]

Dronning Margrethe blev farmor første gang den 28. august 1999, da prins Joachim og hans daværende hustru prinsesse Alexandra (nu Alexandra, grevinde af Frederiksborg) fødte prins Nikolai. Siden fulgte yderligere syv børnebørn, hvoraf tronarvingen Christian Valdemar Henri John, søn af kronprins Frederik og kronprinsesse Mary, fødtes den 15. oktober 2005.

Enke
Dronningen blev enke, da hendes mand prins Henrik døde kl. 23.18, d. 13 februar 2018.[8] Han blev bisat fra Christiansborg Slotskirke tirsdag den 20. februar 2018.

50-års jubilæum
 Hovedartikel: Margrethe II's 50-års jubilæum.
Dronningens 50-års jubilæum, som monark for Danmark, blev markeret den 14. januar 2022 med fejringer senere på året.

Abdikation
 Hovedartikel: Margrethe 2.s abdikation.
Dronning Margrethe gik af som Danmarks regent 14. januar 2024, præcis 52 år efter sin indsættelse efter sin far kong Frederik 9.'s død.[1] Ønsket om at abdicere meddelte hun i sin sidste nytårstale 31. december 2023.[1]

Hun blev efterfulgt af sin ældste søn, Frederik, som kong Frederik X.[9][10]

Opgaver

Dronning Margrethe og Prins Henrik på besøg i Vágur på Færøerne, 2005
Ifølge Danmarks Riges Grundlov er Danmarks styreform konstitutionelt monarki, hvilket betyder at monarken er statsoverhoved i et land med en demokratisk valgt regering. Monarkens beføjelser er i hovedsagen reguleret gennem en forfatning.

I Danmark er monarken afskåret fra alene at udføre politiske handlinger, da dette er regeringen og Folketingets opgave. Love skal underskrives af regenten og af den ansvarlige fagminister, før de er gyldige. Endvidere har dronningen en vigtig rolle i forhold til udnævnelse af og afsked af regeringer. Dronningen har i forbindelse med en såkaldt dronningerunde en vigtig opgave i at udpege den person, der kan mønstre størst opbakning og dermed også skabe grundlag for at danne regering. Når en folketingsvalgt person har skabt grundlag for en regering, der ikke har et flertal i mod sig i Folketinget, vil personen meddele Dronningen dette og anbefale en regeringsudnævnelse på dette grundlag. Dronningerunder er ikke en lovmæssig bestemmelse, men derimod en nyere praksis indført første gang i 1909 under Frederik 8.

Udenlandske ambassadører afleverer deres akkreditiver til dronningen, når de begynder deres hverv i Danmark.[11]

Dronningen står endvidere i spidsen for statsbesøg – både ved udenlandske delegationernes besøg i Danmark og danske besøg i udlandet.

Dronningen deltager også i en lang række begivenheder i Danmark, f.eks. indvielser, jubilæer og premierer ligesom dronningens sommertogt med Kongeskibet Dannebrog til danske byer (herunder Grønland og Færøerne) giver dronningen lejlighed til at besøge lokale initiativer og lokalt erhvervsliv.

Dronningen står endvidere for uddelingen af officielle statslige ordener i Danmark, af hvilke de fleste tildeles efter indstilling fra de enkelte fagministerier. Dronningen har endvidere ret til at udnævne nye adelstitler i Danmark, en ret hun hidtil har benyttet to gange i sin regentperiode.

Dronning Margrethe afholder offentlig audiens i repræsentationslokalerne på Christiansborg og holder hvert år den 31. december kl. 18.00 en radio- og tv-transmitteret tale til det danske folk.

Residenser

Amalienborg

Fredensborg Slot
Den danske stat stiller en række slotte til rådighed for Dronningen som bolig og til repræsentative formål som ramme om hendes virksomhed som statsoverhoved. Derudover ejer regentparret enkelte slotte og ejendomme privat.[12]

De fire palæer på Amalienborg Slot i København er kongefamiliens hovedresidens. Dronningen har selv residensbolig i Christian IX's Palæ og anvender desuden Christian VII's Palæ som gæstebolig og til repræsentative formål.

Desuden står dele af Christiansborg Slot i København til rådighed for dronningen og anvendes til officielle formål som audienser, statsråd, gallamiddage og nytårskur.

Fredensborg Slot benyttes som bolig i forårs- og efterårsperioden, mens Marselisborg Slot i Århus (regentens private ejendom) og Graasten Slot i Sønderjylland benyttes en del af sommeren.

Derudover ejede regentparret vinslottet Château de Cayx[b] i Frankrig, hvor de indtil prinsens død hvert år holdt sommerferie under private former.

Interesser
Arkæologi
Dronningen er kendt for sin store arkæologiske interesse og har deltaget i flere udgravninger, bl.a. i Etrurien. Fra barnsben har Dronningen interesseret sig meget for historie, og i særdeleshed forhistoriens mennesker vakte stor nysgerrighed hos den unge Prinsesse Margrethe. Barnepigen Agnete Ohrt læste ofte højt af Danmarkshistorien, og som barn elskede prinsesse Margrethe at høre om både stenalder, bronzealder og jernalder. Hun har siden udtalt, at det er især var tanken om at forhistoriens genstande stadig kan findes i landskabet, der tiltalte hende.[14]

I 1949 var prinsesse Margrethe på lejrtur med sin skoleklasse i Trend. Her viste den lokale amatørarkæolog og skolelærer Sigvardsen fra Strandby Skole pigerne rundt. De besøgte både verdenskendte lokaliteter som køkkenmøddingen ved Ertebølle og jernalderfæstningen i Borremosen, og fik også lov til at nærstudere lærer Sigvardsens omfattende samling af pilespidser og flintøkser. Tæt på kongefamiliens jagthytte i Trend besøgte de også bronzealderhøjen Trend Storhøj.[14]

Interessen for arkæologi delte Dronningen med sin afdøde svenske morfar Gustaf 6. Adolf af Sverige. Kongen pustede til hendes voksende interesse, og sammen med morfaren drog prinsesse Margrethe på udgravning i San Giovenale, der ligger nordvest for Rom i sidste halvdel af 1950erne. I 1956 deltog hun i sin første, danske udgravning i Salpetermosen uden for Hillerød. Dronningens hofdame Wava Armfelt deltog på flere af udgravningerne.[14]

Fra hun var ganske ung, deltog prinsesse Margrethe i udgravninger af en række af de mest berømte, danske forhistoriske lokaliteter. I 1952 fulgte prinsesse Margrethe med Dronning Alexandrine på besøg i udgravningen ved Illerup Ådal ved Skanderborg. I 1954 deltog både prinsesse Margrethe, Dronning Ingrid, Prinsesse Benedikte og Prinsesse Anne-Marie i udgravningen af det store våbenofferfund.[15] I 1956 og 1957 inviterede professor Ole Klindt-Jensen fra Aarhus Universitet prinsesse Margrethe med på udgravning af Slusegård på Bornholm.[14]

Fra 1959-1960 fulgte prinsesse Margrethe professor C.J. Beckers arkæologiske forelæsninger på Københavns Universitet. Fra 1960-1961 læste hun arkæologi på Cambridge Universitet. Blandt hendes medstuderende var både Wava Armfelt og den senere professor i arkæologi, Colin Renfrew. Fra 1961-1962 studerede Prinsesse Margrethe på Aarhus Universitet, og i den periode fulgte hun også forelæsninger om arkæologi ved professor Ole Klindt-Jensen.[15]

Dronningen har en dyb interesse for dansk arkæologi, og beskrives af mange som en vigtig ambassadør for faget. Dronningens viden om arkæologien, de forhistoriske perioder og genstandene er stor. Gennem sin lange regeringstid har hun besøgt utallige udgravninger, museer og udstillinger og set de ypperligste fund.[14]

Dronningen har blandt andet besøgt Slotseng i Sønderjylland, hvor arkæologen Jørgen Holm og Museum Sønderjylland har udgravet det ældste fund af mennesker i Danmark. I et dødishul er der fundet 14.100 år gamle spor efter Hamburgkulturens rensdyrjægere, der efterlod sig rensdyrskeletter, bearbejdede stykker af knogle og tak og flintredskaber.[15]

Dronningen har sammen med prins Henrik besøgt Rispebjerg på Bornholm, hvor arkæologerne Finn Ole Nielsen & Michael S. Thorsen fra Bornholms Museum har udgravet spor efter en solkult fra Bornholms bondestenalder med cirkelformede kultanlæg bygget op med træpæle samt en lerskive med indridsede solsymboler og flere solsten, der er små cirkelformede skifersten med indridsninger. På Bornholm har dronningen ligeledes besøgt helleristningsfelterne på Stakkebakken og Madsebakke. Dronningen har også besøgt udgravningerne ved Sorte Muld og studeret guldgubber fra Sorte Muld, som arkæologen Margrethe Watt har arbejdet med.[15]

Dronningen har desuden besøgt udgravningerne ved Nydam Mose, og udgravningerne i Jelling af flere omgange. Senest i forbindelse med Jellingprojektet, der ledes af arkæolog og seniorforsker Anne Pedersen fra Nationalmuseet i samarbejde med arkæologer fra Moesgaard Museum og arkæolog og museumsinspektør Charlotta Lindblom fra Vejlemuseerne.[15]

I løbet af sin ungdom og regeringstid har dronningen besøgt et utal af udgravninger, fået fremvist unikke fund som Vindelevskatten, og lyttet til forelæsninger om den nyeste forskning. Dansk arkæologi har et særligt bånd til dronningen, og der er udgivet en stribe arkæologiske festskrifter til dronningen.[16][15][17][18]

Dronningen har desuden stiftet Dronning Margrethe II's Arkæologiske Fond, der arbejder for at fremme dansk arkæologisk forskning og formidling. Denne fond støtter årligt arkæologisk forskning, udgivelser og udgravninger.[19]

Kunst
Dronningen har også mangeartede kunstneriske interesser og evner. Hun har f.eks. i 1970 tegnet Danmarks julemærke og Grønlands julemærke fra 1983.[20] I 1977 illustrerede hun den danske bibliofiludgave af J.R.R. Tolkiens Ringenes Herre. Det skete under pseudonymet Ingahild Grathmer.[21] Siden illustrerede hun Historierne om Regnar Lodbrog 1979 og Bjarkemål 1982 samt Poul Ørums Komedie i Florens 1990. I 2000 illustrerede hun Henrik, prinsgemalens digtsamling Cantabile.

I 1987 designede dronning Margrethe kostumer til tv-teatrets Hyrdinden og skorstensfejeren.[22] Hun modtog Modersmål-Prisen i 1989 og lavede i 1991 scenografi og kostumer til balletten Et Folkesagn på Det Kongelige Teater. I 1999-2000 lavede hun découpager til tv-filmen Snedronningen om H.C. Andersens eventyr af samme navn. Hun skrev desuden manuskript og lagde stemme til fortælleren. I hun med til at skrive manuskriptet og lave scenografien til filmen De Vilde Svaner fra 2009 efter H.C. Andersens eventyr af samme navn. Dronningen har også designet og broderet messehagler til Fredensborg Slotskirke, Kronborg Slotskirke, Ammassalik/Tasiilaq Kirke, Haderslev Domkirke og Århus Domkirke samt lavet bispekåber til Helsingør Stift, Viborg Stift, Haderslev Domkirke og Århus Domkirke.

Senest har hendes malerier opnået betragtelige priser på både nationale og internationale kunstauktioner. Hendes kunst betegnes som naturalistisk med en stor del approberet realisme – evnen til at omsætte konkrete synsindtryk og billeder til flerdimensionelle indtryk på et lærred.[22] Bl.a. Michael Ancher og L.A. Ring brugte samme metode.

Dronningens interesse for kunst er stor, og hun har har haft adskillige udstillinger på danske og udenlandske museer. Eksperter er ikke enige om kunstens kvalitet. Fx lød der protester, da en leder af Statens Museum for Kunst købte og udstillede to malerier af dronningen.[22]

Interview med Politiken om klimaforandringer
I et interview fra Politiken, der blev bragt den 11. april 2020, skabte dronningen debat eftersom hun ikke entydigt anerkender, at klimaforandringerne er menneskeskabte.[23] Dronningen udtalte, at hun ikke var sikker på, at klimaforandringerne og den globale opvarmning var "direkte" menneskeskabte:[24]

Citat	Jamen, at mennesker spiller en rolle i klimaforandringer, det er der nok ingen tvivl om. Men om de er skabte – direkte – det er jeg ikke ganske overbevist om. Altså, jeg mener, at der er forandringer i klimaet, og det kan da være, at menneskelig aktivitet har spillet en rolle	Citat
Dronning Margrethe 2.[24]
Dronningen giver aldrig udtryk for partipolitiske interesserer,[23] men bevæger sig dog ind på et utrolig omdiskuteret politisk emne.

Udtalelsen affødte kritik fra flere klimaeksperter og forskere, samt debat i medierne og på Christiansborg, om hvad hendes apolitiskhed tillod hende at udtale sig om i offentligheden. Sikandar Siddique en løsgænger i Folketinget (tidligere repræsenterende partiet Alternativet) skrev bl.a. at Kongehuset omgående burde trække interviewet tilbage.[23] Flere klimaforskere udtalte i den forbindelse at der ikke er nogen tvivl om, at klimaforandringerne er menneskeskabt, men støttede samtidig andre af hendes holdninger (se kapitel nedenfor).[25]

"Ikke panikke"
I interviewet med Politiken siger dronning Margrethe også, at man skal undgå at gå i panik over klimaets nuværende situation:

Citat	Det er ganske givet meget væsentligt og vigtigt at være opmærksom på. Men altså... at panikke er en meget dårlig måde at tage fat på problemer på. Det går ikke. Det skal man ikke.	Citat
Dronning Margrethe 2.[25]
Og denne bemærkning har fået støtte fra det videnskabelige samfund:

Citat	Det er en god pointe at få ro på og ikke gå i panik. Men klimaet er en supertanker, der er svær at dreje. Der skal rigtige og gode beslutninger til. Det skal gøres globalt, men det er svært. Derfor nytter det ikke noget, at hver enkelt går rundt med panikangst.	Citat
Jørgen E. Olesen er professor ved Institut for Agroøkologi på Aarhus Universitet[25]
Anetavle
Uddybende Uddybende artikel: Margrethe 2.s anetavle
Portrætter og buster
Et antal buster af dronningen er gennem årene blevet udført, f.eks.:

Harald Isenstein en buste fra 1973 der blev opstillet i Korsør Rådhus.
Hans Pauli Olsen en buste fra 1997, i Frederiksborgmuseet.
Flere portrætter er malet af dronningen.

Niels Strøbeks maleri af dronningen stående ved vindue med Amalienborg Slotsplads i baggrunden fra 1975 samt nok et maleri af Strøbek fra 1977 gengivende den kunstneriske dronning.
Franciska Clausens maleri af den siddende dronning er fra 1977.
Pietro Annigoni (en) malede i 1978 et ansigtsportræt af dronningen.
Victor Brockdorff (en) malede i 1979 et portræt af en siddende dronning, billedet hænger nu i Søofficers-Foreningen.
Preben Hornungs maleri på Frederiksberg Slot er fra 1981.
Preben Hornung lavede yderligere et maleri af dronningen i 1983, hvor hun er iført Hosebåndsordenens dragt.
og endelig et maleri fra 1985 af Preben Hornung med dronningen i lang blå kjole. Nu på Frederiksborgmuseet.
Et maleri af Dmitri Zhilinsky fra 1993 hænger på Fredensborg Slot.
Et andet maleri fra 1993 er udført af Henrik Have og hænger i Scleroseforeningen.
Niels Strøbeks maleri fra 1998 findes på Århus Rådhus.[26]
Thomas Kluge har også malet to portrætter, et ansigtsportræt i 1995 og et gallaportræt fra 1999-2000.
Jørgen Bobergs Portræt af H.M. Dronning Margrethe II er fra 2000.
Michael Kvium lavede sit portræt af dronningen i 2010.[27]
Mikael Melbye malede et portræt i 2011, der hænger på Christiansborg.[28]
Lars Physants billede At skabe billeder af billeder fra 2015 blev til på bestilling fra Nationalmuseet.
Andy Warhol udfærdigede i 1985 en række næsten ikonografiske serigrafier af dronningen i vanlig popkunst-stil.[29]

Titler, prædikater, æresbevisninger og æresudnævnelser

Våbenskjold.

Kongeflaget

Kongeligt monogram

Personligt monogram

Dronningens og Prins Henriks fælles monogram
Fuld officiel titel
Af Guds Nåde Danmarks Dronning[30]
Titler og prædikater fra fødsel til død
14. maj 1940 – 17. juni 1944: Hendes Kongelige Højhed Prinsesse Margrethe af Danmark og Island
17. juni 1944 – 5. juni 1953: Hendes Kongelige Højhed Prinsesse Margrethe af Danmark
5. juni 1953 – 14. januar 1972: Hendes Kongelige Højhed Prinsesse Margrethe til Danmark, Tronfølgeren
14. januar 1972 – 14 januar 2024: Hendes Majestæt Margrethe II, Danmarks Dronning
14. januar 2024 – nu: Hendes Majestæt Dronning Margrethe
Æresbevisninger
Danske dekorationer
Danmark Elefantordenen (R.E.)  (1947)[31][32]
Danmark Storkommandør af Dannebrogordenen (S.Kmd.) [31][32]
Danmark Mindemedaljen i anledning af hundredårsdagen for kong Frederik IX.s fødsel
Danmark Mindemedaljen i anledning af hundredårsdagen for kong Christian X.s fødsel
Danmark Dronning Ingrids Mindemedalje
Danmark Erindringsmedaillen i anledning af 50-års dagen for Hendes Majestæt Dronning Ingrids ankomst til Danmark
Danmark Hjemmeværnets fortjensttegn
Danmark Hjemmeværnets 25-års tegn
Danmark Civilforsvars-Forbundets hæderstegn
Danmark Reserveofficersforeningen i Danmarks Hæderstegn
Grønlandske dekorationer
Grønland Grønlands Selvstyres Fortjenstmedalje Nersornaat 
Udenlandske ordener og hæderstegn
Argentina San Martins Ordens Storkors 
Belgien Leopolds Ordens storkors
Brasilien Sydkorsorden med kæde
Bulgarien Stara Planina Orden med Skærf
Chile Fortjenstordens storkors
Estland Terra Mariana Ordens storkors med kæde
Forenede Arabiske Emirater Den Forenede Arabiske Republiks Al Kamal Ordens 1. kl.
Egypten Nilordens kæde
Finland Finlands Hvide Roses Ordens storkors med kæde
Frankrig Æreslegionens storkors 
Grækenland Frelserens Ordens storkors
Grækenland St. Olgas og St. Sofias Ordens 1. kl.
Iran Haft Paykar Ordens 2. kl.
Island Falkeordens storkors med kæde
Italien Republiks Fortjenstordens storkors med kæde
Japan Kostbare Krones Ordens 1. kl.
Japan Krysantemum Orden med kæde
Jordan Al-Hussein bin Ali Orden
Jugoslavien Store Stjernes orden
Letland Trestjerneordenens storkors med kæde
Litauen Vytautas den Stores Ordens storkors
Luxembourg Det Nassauske Hus' Gyldne Løves Orden
Marokko Quissam Alaouite Ordens storkors med kæde
Holland Løveordens storkors
Nepal Pratap Bhasker Ordens 1. kl.
Norge St. Olavs Ordens storkors med kæde
Norge Kong Olav den V.s jubilæumsmedalje 1957-82
Polen Hvide Ørns Orden
Polen Republiks Fortjenstordens stordekoration
Portugal Infante Dom Henriqués Ordens storkors med kæde
Portugal Sant 'Iago Ordens storkors med kæde
Rumænien Stjerne Ordens storkors med kæde
Saudi-Arabien Abdul Aziz' Ordens 1. kl.
Slovenien Frihedsorden, den gyldne æresorden
Spanien Gyldne Vlies Orden
Spanien Carl den III's Ordens storkors med kæde
Storbritannien Hosebåndsordenen
Storbritannien Victoria Ordens storkors
Sverige Serafimerordens kæde
Sverige Medalje til minde om Kong Gustav den VI. Adolfs 85-års dag
Sydafrika Det Gode Håbs Ordens storkors med kæde
Thailand Maha Chakrkri Ordens 1. kl. med kæde
Thailand Rajamitrabhorn Orden
Tyskland Fortjenstordens storkors i særklasse
Østrig Ærestegn for Fortjenesters storstjerne

Æresudnævnelser
Royal Fellow of the Society of Antiquaries of London, 1974
Honorary Fellow ved London School of Economics, 1975
Lucy Cavendish College, Cambridge, 1989
Girton College, Cambridge, 1992
Æresdoktor (Doctor of Laws) ved University of Cambridge, 1975
Æresdoktor ved University of London, 1980
Æresdoktor ved Islands Universitet, 1986
Æresdoktor ved University of Oxford, 1992
Æresdoktor ved University of Edinburgh, 2000
Æresborger (Honorary Freedom) City of London, 2000
Paris' Universiteters Rektorats Medalje (La Medaille de la Chancellerie des Universités de Paris), 1987
Æresmedlem af Kungl. Vitterhets Historie og Antikvitets Akademien, 1988
Indbudt medlem af Ski-Idrettens Fremme, Oslo
Æresmedlem af Sammenslutningen af Danske Scenografer, 2010
Kongelig Mayestaits Acteurs[33]
Protektioner
ARoS Aarhus Kunstmuseum
Beredskabsforbundet
Børneringen
Carl Nielsen Internationale Musikkonkurrencer
Danes Worldwide
Danmark-Amerika Fondet
Danmarks Idræts-Forbund/Danmarks Olympiske Komité
Danmarks Købstadmuseum, Den Gamle By
Danmarks Lungeforening, Nationalforeningen til bekæmpelse af Lungesygdomme
Dansk Grønlandsk Kulturfond
Dansk Husflidsselskab
Dansk Vestindisk Selskab
Danske Gymnastik- og Idrætsforeninger
Danske Soldaterforeningers Landsraad
Danske Sømands- og Udlandskirker
De Danske Garderforeninger
De Danske Skytteforeninger
De samvirkende danske forsvarsbroderselskaber
Den danske Diakonissestiftelse
Det Classenske Fideicommis
Det Danske Bibelselskab
Det Danske Studenterhus i Paris
Det Kgl. Danske Musikkonservatorium
Det Kgl. Vajsenhus
Det Grønlandske Hus (Kalaallit Illuutaat)
Det Kongelige Danske Geografiske Selskab
Det Kongelige Danske Landhusholdningsselskab
Det kongelige Danske Videnskabernes Selskab
Det Krigsvidenskabelige Selskab
Diakonissehuset Sankt Lukas Stiftelsen
Dronning Louises Asylselskab
Dronningens Asyl
Ebbe Muncks Mindefond
Flyvevåbnets Soldaterforening
Foreningen af 1888 til Understøttelse af Dannebrogsridderes Efterladte
Foreningen Grønlandske Børn
Foreningen NORDEN
Foreningen til Den Ædle Hesteavls Fremme
Foreningen til Dyrenes Beskyttelse i Danmark
Foreningen til Lærlinges Uddannelse i Haandværk og Industri
Foreningen til Søfartens Fremme
Frederik den VII's Stiftelse
Frivilligt Drenge- og Pige-Forbund
Gigtforeningen
Glasmuseet Ebeltoft
Handels- og Søfartsmuseet på Kronborg Slot
Hedeselskabet
Historisk-Arkæologisk forsøgscenter
Håndarbejdets Dag
Kongelig Dansk Yachtklub
Kronprins Frederiks Fond
Kræftens Bekæmpelse
Landsforeningen LEV
Landsforeningen Ældre Sagen
Moesgård Museum
Nordisk Kunst- og Kulturcenter i Grønland (kulturhuset Katuaq)
Patriotisk Selskab
Rebild National Park Society Inc.
Redningsmedailleselskabet
Rungstedlundfonden
Scleroseforeningen
Sct. Stefans Fritidshjem
Selskabet Fattiges Juleglæde
Selskabet for Kirkelig Kunst
Selskabet for Naturlærens Udbredelse
Selskabet til Udgivelse af danske Mindesmærker
Sofieskolen
Soldaterhjemmenes Dag
Sønderjydsk Hjælpefond
Teknologisk Institut
Vallø Stift
Vemmetofte Kloster
Århus Festuge