Hans Majestæt Kong Frederik 10. af Danmark, greve af Monpezat R.E. SKmd  (Frederik André Henrik Christian; født 26. maj 1968), er konge af Danmark og en del af det danske kongehus.[2] Frederik er den ældste søn af Dronning Margrethe 2. og Prins Henrik.

Han er uddannet i statskundskab, og har haft en lang karriere i Forsvaret i alle tre værn. Han har bl.a. været i eliteenheden Frømandskorpset. Han var generalmajor i Hæren og Flyvevåbnet samt kontreadmiral i Søværnet fra 2015 til 2024.

Han blev gift med Mary Donaldson i 2004 og parret har siden fået fire børn.

Han har desuden interesse for og deltaget i flere sportsgrene. Han har løbet marathon og deltaget i Vasaloppet, samt i flere sejlsportskonkurrencer på højt niveau. I anledning af hans 50-års fødselsdag blev løbet Royal Run arrangeret i landets fem største byer.

Endvidere er Frederik engageret i og interesserer sig for moderne kunst og postmoderne kunst.[3]

Han blev officielt konge af Danmark d. 14. januar 2024 efter Margrethe 2. abdicerede efter 52 år på den danske trone.[4][5][6]

Kong Frederik er desuden (pr. 1.1 2011) nr. 322 i den britiske tronfølge.[7]

Tidlige liv

Prinsesse Margrethe præsenterer sin førstefødte, Prins Frederik, i 1968.
Kong Frederik blev født den 26. maj 1968 på Rigshospitalet i København som det første barn af den daværende prinsesse Margrethe, ældste datter af Kong Frederik 9. og Dronning Ingrid og tronarving til den danske trone, og Prins Henrik.[2] Da han blev født, var hans morfar konge af Danmark, mens hans oldefar var konge af Sverige.

Han blev døbt den 24. juni 1968 i Holmens Kirke i København med navnene Frederik André Henrik Christian. Han blev opkaldt efter sin morfar, Kong Frederik 9. og fortsatte dermed den danske tradition for, at tronarvingen bliver navngivet enten Frederik eller Christian. Han fik sine øvrige navne efter sin farfar, André de Laborde de Monpezat; hans far, Prins Henrik; og hans oldefar, Kong Christian 10.. Frederiks faddere var hans farbror Grev Etienne de Laborde de Monpezat, hans moster Dronning Anne-Marie af Grækenland, Prins Georg af Danmark, Baron Christian de Watteville-Berckheim, Storhertuginde Joséphine-Charlotte af Luxembourg og Birgitta Juel Hillingsø.

Frederiks eneste bror, Prins Joachim, blev født et år efter Frederik i 1969. Frederik 9. døde den 14. januar 1972, og Frederiks mor besteg tronen som Dronning Margrethe 2., mens Frederik selv blev kronprins. 52 år senere overtog han tronen, efter Margrethe II valgte at abdicere.[8]

Uddannelse og civil karriere
Kongen gik i folkeskole på Krebs' Skole fra 1974-81, heraf som privatelev på Amalienborg Slot 1974-76, og igen på Krebs' Skole fra 3. klasse. I årene 1982-83 var han kostskoleelev på École des Roches, Normandiet i Frankrig og blev student fra Øregård Gymnasium i 1986.[9] I 1989 begyndte han statskundskab ved Aarhus Universitet, herunder ét år på Harvard Universitet (1992-93) under navnet Frederik Henriksen.[10] Herefter arbejdede han tre måneder på den danske FN-mission i New York. I 1995 afsluttede han studiet i statskundskab med et resultat over gennemsnittet. Hans afsluttende opgave var en analyse af de baltiske staters udenrigspolitik, lande som han har besøgt flere gange gennem studierne.[11]

Fra oktober 1998 til oktober 1999 var Frederik udstationeret som 1. ambassadesekretær ved den danske ambassade i Paris.[12]

Den daværende kronprins ytrede i starten af 2007 ønske om at blive medlem af den Den internationale Olympiske Komité. Det medførte en debat, om det var muligt for kronprinsen at fungere i en politisk komité. I 2009 modtog han undervisning i formidling for at øge sine chancer i IOC.[13] I oktober 2009 blev han valgt som medlem af Komitéen for en periode på 8 år med 77 stemmer for og 7 imod.[14] I 2017 blev han genvalgt for en 8-årig periode.[9]

Kongeparret har virket som mæcener ved bestilling af vægmalerier i deres nye palæ på Amalienborg. Bl.a. har maleren Jesper Christiansen skabt malerier på palæets vægge.

Militær karriere
Kongen har gjort tjeneste i både Hæren, Flyvevåbnet og Søværnet, og han er officer af alle værn. Ved officielle lejligheder optræder kongen ofte i Søværnets officersuniform. Det er bemærkelsesværdigt, at kongen har gjort tjeneste ved den maritime eliteenhed Frømandskorpset (1995-96). Det var her, han fik sit kælenavn Pingo, angiveligt fordi der gik hul på hans frømandsdragt, og den blev fyldt med vand, så han lignede en pingvin da han gik på kajen.[15]

Da han deltog i Ekspedition Sirius 2000, en kommerciel ekspedition med hundeslæde i Nordøstgrønlands nationalpark, opstod en misforståelse om, at han gjorde tjeneste ved Sirius-patruljen.[16] Ekspeditionen blev gennemført for at markere 50-års jubilæet af Sirius-patruljen, og blev dokumenteret af et kamerahold, der var med på turen.[17][18][19]

Den 8. april 2015 blev han udnævnt til kontreadmiral i Søværnet og samtidigt til generalmajor i Hæren og Flyvevåbnet.[20]

År	Grad/Stilling	Enhed
1986	Rekrut	Den Kongelige Livgarde
1987	Sergent	Sergentskolen i Sønderborg
1988	Løjtnant af reserven	
1988	Delingsfører	Gardehusarregimentet
1989	Premierløjtnant af reserven	Hæren
1995		Frømandskorpset
1995	Premierløjtnant af reserven	Søværnet
1997	Kaptajnløjtnant af reserven	Søværnet
Kaptajn af reserven	Hæren
2001?	Kaptajn af reserven	Flyvevåbnet
2001-2002	Videreuddannelsestrin II for Ledere	Forsvarsakademiet
2002	Major af reserven	Hæren og Flyvevåbnet
Orlogskaptajn	Søværnet
2002-2003	Sagsbehandler	Forsvarskommandoen
2003-	Lærer ved Forsvarsakademiet	Institut for Strategi
2004	Oberstløjtnant	Hæren og Flyvevåbnet
Kommandørkaptajn	Søværnet
2010	Oberst	Hæren og Flyvevåbnet
Kommandør	Søværnet
2015	Generalmajor[21].	Hæren og Flyvevåbnet
Kontreadmiral[21]	Søværnet
2024	General	Hæren og Flyvevåbnet
Admiral	Søværnet
Regeringsperiode

Udråbelsen af Frederik 10. på Christiansborg Slot d. 14. januar 2024.
I Dronning Margrethes nytårstale den 31. december 2023 meddelte hun, at hun abdicerede som Danmarks regent og statsoverhoved pr. den 14. januar 2024, præcis 52 år efter, at hun overtog tronen fra sin far Kong Frederik 9..[22]

I et statsråd d. 14. januar 2024 underskrev Dronning Margrethe 2. sin abdikation kort tid efter kl. 14, hvorved tronen overgik til Kong Frederik X. Hans majestæt Kong Frederik 10. blev udråbt af statsminister Mette Frederiksen kl. 15. samme dag fra Christiansborgs balkon. Hans valgsprog er "Forbundne, forpligtet, for Kongeriget Danmark", det første motto, der ikke nævner Gud siden Frederik VII.[1]

Forhold og ægteskab
Kongen fik sin første kæreste, Mie Egmont, da han gik i gymnasiet i 1986.[9][23]

I 1988 blev han kæreste med Birgitte Vollerslev, men forholdet sluttede igen samme år.[10][24]

Han havde et kort forhold til tv-værten Nina Klinker Stephensen i 1990, som han mødte på Aarhus Universitet.[10][25]

Han var kærester med Malou Aamund fra 1990. Nytårsaften mellem 1991 og 1992 blev parret stoppet i kronprinsens bil på vej hjem fra fest på Jazzhouse og Aamund fik en bøde på 4000 kr. for at køre bil i spirituspåvirket tilstand og for ikke at have kørekort.[9] Forholdet stoppede kort efter i 1992.[10][26]

Fra omkring 1994 var han kæreste med modellen Katja Storkholm.[27] Forholdet sluttede i 1996.[26][10]

Kong Frederik havde et forhold med Maria Montell fra omkring 1996. Hun flyttede sammen med ham på Amalienborg i 1998, men samme år stoppede forholdet.[10][28]

I 1999 blev han kæreste med Bettina Ødum. I sommeren 2000 blev hun fotograferet topløs på en båd ved Saint Tropez i Middelhavet, der blev bragt som forside på Se og Hør. Dette diskvalificerede hende ifølge flere til at blive landets fremtidige dronning. Forholdet stoppede officielt i marts 2001.[29][30]

Mary Donaldson
Uddybende Uddybende artikel: Brylluppet mellem kronprins Frederik og Mary Donaldson

Daværende Kronprins Frederik og Kronprinsesse Mary til bryllup i Stockholm i juni 2013.
Kong Frederik mødte Mary Donaldson i Australien i år 2000 under OL i Sydney.[31] Parret blev kærester i 2001.[10] De blev forlovet i 2003.[32]

Kong Frederik blev den 14. maj 2004 gift med Mary Elizabeth Donaldson (født 5. februar 1972 i Tasmanien, Australien). Vielsen fandt sted i Vor Frue Kirke, Københavns Domkirke, og bryllupsfesten blev holdt på Fredensborg Slot.[33][34]

Børn
Christian Valdemar Henri John, født den 15. oktober 2005.
Isabella Henrietta Ingrid Margrethe, født den 21. april 2007.
Vincent Frederik Minik Alexander, født den 8. januar 2011, kl. 10.30 (tvilling).
Josephine Sophia Ivalo Mathilda, født den 8. januar 2011, kl. 10.56 (tvilling).
Sport
Sejlsport
Kong Frederik har sideløbende med sit kongelige hverv gjort sig bemærket som en talentfuld kapsejler primært i bådklasserne drage og Farr 40. Begge kongens både bærer navnet Nanoq. Han har flere gange deltaget i DM i dragesejlads.[35] Ved DM i 2011 var han nummer to under konkurrencen,[36] men endte som nummer fire.[37] Ved Europamesterskaberne i 2003 opnåede Frederik en fjerdeplads.[38] Han har også deltaget i flere VM i dragesejlads.[39][40]

Løb
Hans første løb foregik i 1988, hvor han deltog i Eremitageløbet i Dyrehaven[41] under navnet K.P. Frederik.[42]


Kronprins Frederik under et løb i 2016.
Han deltog i Copenhagen Marathon første gang i 1992. Han blev tilmeldt om aftenen inden løbet, så meget få vidste, at han deltog. Under træningen havde han kun deltaget i ét officielt, som var et 10-kilometers stafetløb i Marselisborgskovene i Aarhus.[43] Han gennemførte marathonløbet i tiden 3 timer og 22 minutter.[44]

Kong Frederik har løbet seks maratonløb med 3:06:49 som bedste tid, som han opnåede ved Copenhagen Marathon i 1994.[41] Senere samme år deltog han i New York City Marathon.[45]

I anledning af hans 50-års fødselsdag blev der arrangeret et åbent motionsløb den 21. maj 2018 i landets fem største byer kaldet Royal Run. Kongen løb en engelsk mil (1,609 km) i fire af byerne og 5 km i København. Mere end 70.000 personer deltog,[46] hvilket gjorde det til det største løb i Danmark målt på antallet af tilmeldte.[47]

Andre sportspræstationer

Ironman 2013 i København.
Han gennemførte det 90 km lange langrendløb Vasaloppet 2012 på 6:36:32 svarende til en placering som nummer 5532,[48] og i 2013 blev han placeret som nummer 4137 med bruttotiden 6:37:19.[49]

I 2010 deltog han i et mountainbikeløb på 103 km i Grib Skov. Han måtte dog udgå efter omkring 70 km efter at være blevet påkørt af en anden løbsdeltager og fik punktering.[50]

I 2013 gennemførte han det franske én-dags cykelløb La Marmotte (174,4 km cykling over 5.180 højdemeter) i tiden 08:35:51.[51]

I 2013 gennemførte han Ironman Copenhagen i tiden 10:45:32,[52] og han blev derved den første kongelige i verden, som har gennemført en ironman.[9] Han sluttede som nr. 650 ud af de 2600 deltagere.[53]

Skildringer
Flere bøger er skrevet om Kongen: Per Eilstrups Kronprins Frederik: Arving til verdens ældste monarki og Karin Palshøj og Gitte Redders Frederik (2008), hvor den daværende kronprins fortalte om sit privatliv.[54]

Satirisk behandling er ikke så udbredt som om Dronningen. I dagbladet Politikens stribe At tænke sig optrådte daværende Kronprins Frederik som "Hans Højhastighed Kromprins Fredehik".[55]

I 2009 kommenterede Kunstnerduoen Surrend satirisk Kronprins Frederiks IOC kandidatur med en provokerende plakat.[56]

Kong Frederik er også blevet anvendt som model for hovedpersonen i Niels-Ole Rasmussen samfundsatiriske fremtidsroman Kongen af Ragnarok. Inspireret af Johannes V. Jensens Bræen skildrer Rasmussens bog en lederskikkelse der er "gudsløs, begavet og sporty overlever – en helt uden aber dabei".[57]

Nørrebro Teater kombinerede i 2014 standup og teatrets fortælleform i den satirisk komedie Kronprinsen og Danmark, hvor Mick Øgendahl spillede kronprinsen.[58][59]

Manuskriptet til en biopics, der vil skildre Kronprinsens liv i 1990'erne og begyndelsen af 2000'erne, er under udarbejdelse og biograffilmen er planlagt til at have Christian Tafdrup som instruktør.[60] I 2014 var to tv-serier om Kronprinsen og kongefamilien også på bordet, den ene med Jesper Waldvogel Rasmussen som manuskriptforfatter og med titlen Kongen af Danmark.[61]

Den 17. januar 2024 - blot 3 dage efter tronskiftet - udkom bogen Kongeord, hvor kong Frederik deler sine tanker om blandt andet Gud, rigsfællesskabet, klimaet og janteloven.[62]

Kontroverser
I 1988 kørte den dengang 20.-årige kronprins Frederik galt i en Peugeot 205 ved Cahors i Frankrig sammen med sin lillebror og næste i tronfølgende, Joachim samt to venner under en ferie. Han brækkede kravebenet og fik en flænge i hovedet. Bilen, der var rullet flere gange rundt og landet på taget, var totaltskadet.[63][64]

Episoden efter nytårsfesten 1991/1992, hvor kronprinsens daværende kæreste Malou Aamund var blevet stoppet i spirituspåvirket tilstand fik også adskillige medier til at kritisere prinsen og Aamund.[9][64]

Under Stormen Egon d. 10. januar 2015, hvor alle større broer var lukket, krydsede daværende kronprins Frederik Storebæltsbroen to gange i sin bil, sammen med en følgebil med livvagter, for at komme til Jyske Bank Boxen i Herning, hvor han skulle deltage i en prisuddeling for sportsfolk.[65] Det blev kaldt "livsfarligt" af Sund & Bælts direktør Leo Larsen.[66] Både kronprinsen og PET beklagede efterfølgende episoden,[67] men historien blev alligevel bragt i flere internationale medier.[68] Livvagten blev i første omgang sigtet for overtrædelse af færdselsloven, men sagen blev droppet igen.[9][69]

I 2016 modtog kronprinsen kritik for at være politisk, da han som medlem af Den Internationale Olympiske Komité ikke stemte for at udelukke Rusland for deltagelse ved OL grundet et omfattende og statsstøttet dopingprogram, hvilket var direkte imod den daværende regerings ønske.[64][70][71] Forud for afstemningen havde Kulturministeriet ikke kunnet få kontakt til kronprinsen for at drøfte det.[72]

I november 2023 bragte det spanske medie Lecturas billeder af den daværende kronprins sammen med den tidligere mexicanske model Genoveva Casanova i Madrid. Ifølge mediet skulle han også have sovet hos hende.[73] Episoden blev ikke kommenteret af kongehuset, mens Casanova afviste at de skulle have et romantisk forhold,[74] og sagsøgte mediet, men droppede siden sagen.[75] Historien igangsatte en diskussion om hvorvidt medier bør omtale ubekræftede historier af denne type,[76] idet eksempelvis Berlingske skrev om den,[77] mens Danmarks Radio helt undlod omtale.[78]

Anetavle
Kong Frederiks anetavle
Titler, prædikater og æresbevisninger

Kongevåbenet

Kongeflaget

Personligt monogram som kronprins, designet af Dronning Margrethe

Monogram brugt af Kong Frederik og Dronning Mary som kronprinspar
Titler og prædikater
24. juni 1968 – 15. januar 1972: Hans Kongelige Højhed Prins Frederik til Danmark
15. januar 1972 – 29. april 2008: Hans Kongelige Højhed Kronprins Frederik til Danmark
29. april 2008 – 14. januar 2024: Hans Kongelige Højhed Kronprins Frederik til Danmark, Greve af Monpezat
14. januar 2024 - nu: Hans Majestæt Kong Frederik 10. af Danmark, Greve af Monpezat
Æresbevisninger
Danske dekorationer
Danmark Danmark: Ridder af Elefantordenen (R.E.)  (1972)[80][81]
Danmark Danmark: Storkommandør af Dannebrogordenen (S.Kmd.)  (2004)[80][81]
Udenlandske dekorationer
Brasilien Brasilien: Storkors af Sydkorsorden
Brasilien Brasilien: Storkors af Rio Branco Orden
Finland Finland: Storkors af den Hvide Roses Orden
Frankrig Frankrig: Storkors af Ordre National du Mérite
Grækenland Grækenland: Storkors af Æresordenen
Island Island: Storkors af Den Islandske Falkeorden (I.F.1.)  (1996)[80]
Japan Japan: Ridder Storkors af Krysantemum Orden
Letland Letland:Kommandør af Storkorset af Trestjerneordenen
Luxembourg Luxembourg: Ridder Storkors af Adolph af Nassaus civile og militære Fortjenstorden
Nederlandene Nederlandene: Ridder Storkors af Den Nederlandske Løves Orden
Nederlandene Nederlandene: Modtager af medaljen til minde om Kong Willem-Alexanders kroning 2013
Nepal Nepal: Storkors af Ojaswi Rajanya Orden
Norge Norge: Storkors af Sankt Olavs Orden (1990)[80][82]
Sverige Sverige: Ridder af Serafimerordenen (S.Sph.)  (1993)[80]
Sverige Sverige: Modtager af Kong Carl XVI Gustaf's 70 års Fødselsdagsmindetegn
Thailand Thailand: Ridder Storkors af Chula Chom Klao Orden
Tyskland Tyskland: Storkors af 1. klasse af Bundesverdienstkreuz
